Ładoga – największe jezioro Europy położone w Rosji, na północny wschód od Petersburga. Jego powierzchnia to 17 872 km² (z wyspami 18 135 km²) co oznacza, że jest również czternastym co do powierzchni słodkowodnym jeziorem na świecie. Należy do zlewni Morza Bałtyckiego, Oceanu Atlantyckiego. Jego objętość wynosi 838±2,4 km3. Jest ono zatem największym pod względem objętości jeziorem w Europie i piętnastym na świecie.

Petersburg (Sankt Petersburg), dawniej Piotrogród, Leningrad – drugie (po Moskwie) największe miasto w Rosji, położone w delcie Newy nad Zatoką Fińską. W latach 1712–1918 stolica Imperium Rosyjskiego. Liczba ludności 4 600 276. Petersburg leży na ponad 40 wyspach, spiętych 396 mostami, z których 14 największych jest co noc otwieranych w celu umożliwienia statkom przedostania się na jezioro Ładoga. Z tego względu nazywany bywa Wenecją Północy.
Petersburg jest jednym z głównych centrów muzealnych świata, swoje zasoby udostępnia m.in. jedno z trzech największych muzeów świata – Ermitaż, ponadto Muzeum Rosyjskie, Muzeum Antropologii i Etnografii (Kunstkamera) oraz kilkaset mniejszych muzeów. W pobliżu miasta są liczne miejscowości turystyczno-wypoczynkowe, w których znajdują się kompleksy parkowo-pałacowe byłych carów Rosji, takie jak Puszkin (Carskie Sioło), Peterhof, Pawłowsk, Zielenogorsk czy Gatczyna.


Moskwa – stolica Rosji i największe miasto tego kraju. Jest także największym miastem Europy, liczącym 12,1 mln mieszkańców.
Moskwa jest siedzibą najwyższych władz państwowych Rosji w tym: prezydenta, parlamentu (Dumy Państwowej i Rady Federacji) oraz rządu. W przeszłości miasto było stolicą: Księstwa Moskiewskiego (1213-1328), Wielkiego Księstwa Moskiewskiego (1328-1547), Carstwa Rosyjskiego (1547-1712), Rosji Radzieckiej (1917-1922) i Związku Radzieckiego (1922-1991). Moskwa jest także stolicą Rosyjskiego Kościoła Prawosławnego. Znajduje się tu ponad 600 świątyń różnych wyznań, w tym Cerkiew Chrystusa Zbawiciela – największa na świecie cerkiew prawosławna, a także Monaster Daniłowski – siedziba patriarchy Moskwy i całej Rusi.

Wołga – największa i najdłuższa rzeka Europy i Rosji przeduralskiej (długość 3531 km). Uchodzi do Morza Kaspijskiego w postaci największej w Europie delty o powierzchni około 13 tys. km² i ponad 80 ramionach. Zlewnia Wołgi zajmuje około 1/3 powierzchni europejskiej części Rosji. Stanowi najważniejszą śródlądową arterię wodną Rosji, żeglowna jest na długości ponad 3400 km. Już od wczesnego średniowiecza był to ważny szlak komunikacyjny i handlowy między północą a południowym-wschodem.

Obwód Kaliningradzki - rosyjska eksklawa połozona nad Morzem Bałtyckim. Sąsiaduje bezpośrednio z Litwą i Polską. Jest to najmniejszy obwód autonomiczny Federacji Rosyjskiej, mający zaledwie 15 096 km2 i stanowiący 0,1% powierzchni całej Federacji. Stolicą obwodu jest liczacy około 425 tys mieszkańców Kaliningrad (dawniej Królewiec). Ludność całego terytorium to w przybliżeniu 950 tysięcy mieszkańców, a zaludnienie to zaledwie 63 osoby na km2. Obwód Kaliningradzki jest strategicznym obszarem Rosji, otoczonym przez tereny państw NATO. Okolice miasta Kaliningrad należą do bardzo zmilitaryzowanych. Znajduje się tu między innymi baza morska Baltijsk i cztery czynne bazy lotnicze.